





<div class="main">
	<div class="passage" name="p1">
		故经云：「若偏修禅定福德，不学智慧，名之曰愚。偏学智慧，不修禅定福德，名之曰狂。」狂愚之过虽小不同，邪见轮转，盖无差别。若不均等，此则行乖圆备，何能疾登极果？
		故经云：「声闻之人定力多故，不见佛性；十住菩萨智慧力多，虽见佛性而不明了；诸佛如来定慧力等，是故了了见于佛性。」由此推之，止观岂非泥洹大果之要门，行人修行之胜路，众德圆满之指归，无上极果之正体也？
	</div>
  <div class="passage" name="p2">
		若如是知者，止观法门实非浅故。欲接引始学之流辈，开蒙冥而进道，说易行难，岂可广论深妙。
		今略明十意，以示初心行人，登正道之阶梯，入泥洹之等级。寻者当愧为行之难成，毋鄙斯文之浅近也。
		若心称言旨，于一瞬间，则智断难量，神解莫测。若虚构文言，情乖所说，空延岁月，取证无由，事等贫人数他财宝，于己何益哉！
	</div>
  <div class="passage" name="p3">
		具缘第一，诃欲第二，弃盖第三，调和第四，方便第五，正修第六，善发第七，觉魔第八，治病第九，证果第十。
	</div>
  <div class="passage" name="p4">
		今略举十意，以明修止观者，此是初心学坐之急要。若能善取其意而修习之，可以安心免难，发定生解，证于无漏之圣果也。
	</div>
  <div class="passage" name="p5">
		夫发心起行，欲修止观者，要先外具五缘：
		【1、持戒清净】
		第一，持戒清净。如经中说，依因此戒，得生诸禅定，及灭苦智慧。是故比丘应持戒清净。然有三种行人持戒不同：
		一者，若人未作佛弟子时，不造五逆，后遇良师，教受三皈五戒，为佛弟子。若得出家，受沙弥十戒，次受具足戒，作比丘、比丘尼。从受戒来，清净护持，无所毁犯，是名上品持戒人也。当知是人修行止观，必证佛法，犹如净衣，易受染色。
		二者，若人受得戒已，虽不范重，于诸轻戒多所毁损，为修定故，既能如法忏悔，亦名持戒清净，能生定慧。如衣曾有垢腻，若能浣净，染亦可着。
		三者，若人受得戒已，不能坚心护持，轻重诸戒，多所毁犯。依小乘教门，即无忏悔四重之法；若依大乘教门，犹可灭除。
	</div>
  <div class="passage" name="p6">
		故经云：「佛法有二种健人：一者不作诸恶，二者作已能悔。」
		夫欲忏悔者，须具十法，助成其忏：一者明信因果；二者生重怖畏；三者深起惭愧；四者求灭罪方法，所谓大乘经中明诸行法，应当如法修行；五者发露先罪；六者断相续心；七者起护法心；八者发大誓愿，度脱众生；九者常念十方诸佛；十者观罪性无生。
		若能成就如此十法，庄严道场，洗浣清净，着净洁衣，烧香散花于三宝前，如法修行，一七、三七日，或一月、三月，乃至经年，专心忏悔所犯重罪，取灭方止。
		云何知重罪灭相？若行者如是至心忏悔时，自觉身心轻利，得好瑞梦；或复睹诸灵瑞异相，或觉善心开发，或自于坐中，觉身如云如影，因是渐证得诸禅境界；或复豁然解悟心生，善识法相，随所闻经即知义趣，因是法喜，心无忧悔。如是等种种因缘，当知即是破戒障道罪灭之相。
	</div>
  <div class="passage" name="p7">
		从是已后，坚持禁戒，亦名尸罗清净，可修禅定。犹如破坏垢腻之衣，若能补治浣洗清净，犹可染着。
		若人犯重禁已，恐障禅定，虽不依诸经修诸行法，但生重惭愧，于三宝前，发露先罪，断相续心，端身常坐，观罪性空，念十方佛。若出禅时，即须至心烧香礼拜，忏悔诵戒，及诵大乘经典，障道重罪自当渐渐消灭。因此尸罗清净，禅定开发。
		故《妙胜定经》云：「若人犯重罪已，心生怖畏，欲求除灭，若除禅定，余无能灭。是人应当在空闲处，摄心常坐，及诵大乘经，一切重罪悉皆消灭，诸禅三昧自然现前。」
	</div>
  <div class="passage" name="p8">
		【2、衣食具足】
		第二，衣食具足者。
		衣法有三种：
		一者如雪山大士，随得一衣蔽形即足，以不游人间，堪忍力成故。
		二者如迦叶常受头陀法，但蓄粪扫三衣，不蓄余长。
		三者若多寒国土，及忍力未成之者，如来亦许三衣之外，蓄百一等物，而要须说净，知量知足；若过贪积聚，则心乱妨道。
		次，食法有四种：
		一者若上人大士，深山绝世，草果随时，得资身者。
	</div>
  <div class="passage" name="p9">
		二者常行头陀受乞食法，是乞食法能破四种邪命，依正命自活，能生圣道故。邪命自活者：一下口食，二仰口食，三维口食，四方口食。邪命之相，如舍利佛为青目女说。
		三者阿兰若处，檀越送食。
		四者于僧中洁净食。
		有此等食缘具足，名衣食具足。何以故？无此等缘，则心中不安稳，于道有妨。
	</div>
  <div class="passage" name="p10">
		【3、得闲居处】
		第三，得闲居处。闲者不作众事，名之为闲；无愦闹故，名之为静。有三处可修禅定：
		一者深山绝人之处。
		二者头陀兰若之处，离于聚落极近三四里。此则放牧声绝，无诸愦闹。
		三者远白衣住处，清净伽蓝中。
		皆名闲居静处。
	</div>
</div>

<style type="text/css">

.main>.passage:nth-child(2n) {
	/*background-color: yellow;*/
	border: 1px dashed red;
	margin: 0 0 20 0;
}

.main>.passage:nth-child(1) {
	margin-top:20;
}

.passage {
	min-height: 10px;
}

.yellow {
	background-color: yellow;
	color: red;
}

.red {
	color:red;
	font-family: 隶书;
}
.green {
	color:green;
	font-family: 黑体;
}
</style>

